<meta annotation="Adeline Harrington" author="Shenoute" collection="Borgia Collection" Coptic_edition="<a href=&quot;https://archive.org/details/oeuvresdeschenou02shen/page/94/mode/2up&quot;>Amélineau Oeuvres de Schenoudi 2:95-100</a>" corpus="shenoute.crushed" country="Egypt" document_cts_urn="-" entities="-" identities="-" idno="-" language="Sahidic Coptic" license="<a href='https://creativecommons.org/licenses/by/4.0/'>CC-BY 4.0</a>" msContents_title_n="8" msContents_title_type="canons" msItem_title="My Heart Is Crushed" msName="MONB.FL" note="Digital text provided by Stephen Emmel. Typed transcription of Amélineau's Oeuvres de Schenoudi. Converted to unicode by Coptic Scriptorium" objectType="codex" order="-" origDate="-" origDate_notAfter="-" origDate_notBefore="-" origDate_precision="medium" origPlace="White Monastery" pages_from="125" pages_to="132" parsing="automatic" paths_authors="<a href='http://paths.uniroma1.it/atlas/authors/95'>95</a>" paths_manuscripts="-" paths_works="-" placeName="Atripe" previous="-" project="Coptic SCRIPTORIUM" redundant="yes" repository="Biblioteca Nazionale di Napoli" segmentation="automatic" source="Stephen Emmel" source_info="Digital text provided by Stephen Emmel. Reproduced with permission from Emmel" tagging="automatic" title="My Heart Is Crushed MONB.FL 125-132" Trismegistos="-" version_date="-" version_n="-" witness="-">
<pb xml:id="ⲣ︦ⲕ︦ⲉ︦"/> [.....] ⲛⲧⲙⲓⲛⲉ ⲙⲡⲉⲛⲧⲁⲩϫⲟⲟⲥ ⲉⲧⲃⲏⲏⲧϥ ϫⲉ ⲟⲩⲉⲃⲓⲱ ⲅⲁⲣ 
ⲡⲉⲧⲧⲗⲧⲗ ⲉⲃⲟⲗϩⲛ ⲛⲉⲥⲡⲟⲧⲟⲩ ⲛⲟⲩⲥϩⲓⲙⲉ ⲙⲡⲟⲣⲛⲏ ⲙⲛⲛⲥⲱⲥ ⲕⲛⲁϭⲛⲧⲥ 
ⲉⲥⲥⲁϣⲉ ⲉⲩⲥⲓϣⲉ ⲙⲏ ⲉⲧⲃⲉ ⲛⲉⲛⲧⲁⲩϣⲱⲱϭⲉ ⲁⲛ ϩⲙ ⲡⲓϣⲱⲛⲉ ⲏ ⲛⲧⲁ 
ⲡⲓϣⲱⲛⲉ ϣⲟⲟϭⲟⲩ ⲛⲧⲁ ⲡⲙⲕⲁϩ ⲛϩⲏⲧ ϩⲣⲟϣ ⲉϩⲣⲁⲓ ⲉϫⲛ ⲛⲉⲡⲣⲟⲫⲏⲧⲏⲥ 
ϫⲓⲛ ⲛϣⲟⲣⲡ ⲛⲑⲉ ⲛⲟⲩⲱⲛⲉ ⲕⲁⲧⲁ ⲡⲉⲛⲧⲁⲩϫⲟⲟϥ ϫⲉ ⲁⲩⲙⲟⲩⲕϩ ⲙⲡⲁⲱⲛϩ 
ϩⲛ ⲟⲩϣⲏⲓ ⲁⲩⲧⲁⲗⲟ ⲛⲟⲩⲱⲛⲉ ⲉϫⲱⲓ ⲁ ϩⲉⲛ ⲙⲟⲟⲩ ⲡⲱϩⲧ ⲉϫⲛ ⲧⲁⲁⲡⲉ 
ⲁⲓϫⲟⲟⲥ ϫⲉ ⲁϥⲕⲁⲁⲧ ⲛⲥⲱϥ ⲙⲡϥⲕⲁⲁϥ ϭⲉ ⲛⲥⲱϥ ⲛⲑⲉ ⲉⲧⲟⲩϫⲱ ⲙⲙⲟⲥ ϫⲉ 
ⲁⲓⲱϣ ⲉϩⲣⲁⲓ ⲟⲩⲃⲉ ⲡⲉⲕⲣⲁⲛ ⲡϫⲟⲉⲓⲥ ϩⲛ ⲟⲩϣⲏⲓ ⲙⲡⲉⲥⲏⲧ ⲁⲕⲥⲱⲧⲙ ⲉⲧⲁⲥⲙⲏ 
ⲙⲡⲣϩⲱⲛ ⲛⲛⲉⲕⲙⲁⲁϫⲉ ⲉⲡⲁⲧⲱⲃϩ ⲁⲕϩⲱⲛ ⲉϩⲟⲩⲛ ⲉⲧⲁⲃⲟⲏⲑⲓⲁ ϩⲙ ⲡⲉ
ϩⲟⲟⲩ ⲉⲛⲧⲁⲓⲉⲡⲓⲕⲁⲗⲉⲓ ⲙⲙⲟⲕ ⲁⲕϫⲟⲟⲥ ⲛⲁⲓ ϫⲉ ⲙⲡⲣⲣ ϩⲟⲧⲉ ⲁⲕϯ ϩⲁⲡ 
 
ⲡϫⲟⲉⲓⲥ ⲉⲛϩⲁⲡ ⲛⲧⲁⲯⲩ<pb xml:id="ⲣ︦ⲕ︦︦ϝ︦"/>ⲭⲏ ⲁⲕⲥⲱⲧⲉ ⲙⲡⲁⲱⲛϩ ⲁⲕⲛⲁⲩ ⲡϫⲟⲉⲓⲥ 
ⲉⲛⲁϣⲧⲟⲣⲧⲣ ⲁⲕⲛⲁⲩ ⲅⲁⲣ ⲁⲩⲱ ⲙⲡⲓϩⲱⲡ ⲉⲣⲟⲕ ⲁⲕⲕⲣⲓⲛⲉ ⲙⲡⲁϩⲁⲡ ⲟⲩⲇⲉ 
ϩⲱⲱϥ ⲡⲉⲧⲟⲩϫⲱ ⲙⲙⲟϥ ⲉⲧⲃⲉ ⲛⲉⲧϣⲟⲟϭⲉ ϩⲙ ⲡⲓϣⲱⲱϭⲉ ⲙⲡⲉⲩⲟⲩⲱϣ ⲁⲛ 
ⲡⲉ ⲁⲙⲁϩⲧⲉ ⲙⲙⲟⲟⲩ ⲉⲡⲉϥϩⲱϩ ⲏ ⲉⲧⲙϩⲱϩ ⲙⲙⲟϥ ⲛϩⲏⲧⲟⲩ ϣⲁⲛⲧϥϭⲙ
ϭⲟⲙ ϩⲙ ⲡⲉⲩⲥⲱⲙⲁ. ⲡⲉϫⲁⲩ ϫⲉ ⲕⲛⲁⲧⲱⲱⲃⲉ ⲛⲁⲩ ⲡϫⲟⲉⲓⲥ ⲛⲟⲩⲧⲱⲱⲃⲉ ⲕⲁⲧⲁ 
ⲛⲉϩⲃⲏⲩⲉ ⲛⲛⲉⲩϭⲓϫ ⲕⲛⲁⲧⲱ [....] ⲛⲁⲩ ⲛⲟⲩϩⲓⲥⲉ ϩⲁ ⲧϭⲟⲙ ⲙⲡⲉⲩϩⲏⲧ ⲛⲧⲟⲕ 
ⲕⲛⲁⲡⲱⲧ ⲛⲥⲱⲟⲩ ϩⲛ ⲧⲉⲕⲟⲣⲅⲏ ⲁⲩⲱ ⲛⲅⲟϫⲛⲟⲩ ⲉⲃⲟⲗ ϩⲁ ⲡⲉⲥⲏⲧ ⲛⲧⲡⲉ 
ⲡϫⲟⲉⲓⲥ. ⲏ ⲉⲣⲉ ⲛⲉⲡⲣⲟⲫⲏⲧⲏⲥ ϣⲁϫⲉ ⲉⲩⲱⲛⲉ ⲛⲁⲙⲉ ϫⲉ ⲁⲩⲧⲁⲗⲟϥ ⲉϫⲱⲟⲩ 
ⲏ ⲉⲩϫⲱ ⲙⲡⲁⲓ ⲁⲛ ⲉⲧⲃⲉ ⲡϣⲱⲛⲉ ⲛⲙⲕⲁϩ ⲛϩⲏⲧ ⲉⲧⲟⲩϣⲟⲟⲡ ⲛϩⲏⲧϥ ⲏ 
ⲉⲧϥⲛϩⲏⲧⲟⲩ ⲛⲧⲁϥϩⲣⲟϣ ⲉϩⲣⲁⲓ ⲉϫⲱⲟⲩ ⲛⲑⲉ ⲛⲟⲩⲱⲛⲉ ⲉⲧⲃⲉ ⲛⲉⲧⲟⲩⲛⲁⲩ 
ⲉⲣⲟⲟⲩ ⲉⲁⲩ<pb xml:id="ⲣ︦ⲕ︦ⲍ︦"/>ⲉⲓ ⲉϩⲣⲁⲓ ⲉⲡⲓϣⲱⲛⲉ ⲛⲗⲟⲓⲙⲟⲥ. ⲉⲛⲧⲁⲩϫⲟⲟⲥ ⲇⲉ ⲟⲛ ϫⲉ 
ⲁⲩⲧⲁⲗⲟ ⲛⲟⲩⲱⲛⲉ ⲉϫⲱⲓ ⲉⲧⲃⲉ ⲛⲛⲟϭⲛⲉϭ ⲛⲛⲉⲧⲙⲙⲁⲩ ⲉⲩⲑⲗⲓⲃⲉ ⲛⲧⲉⲩ
ⲯⲩⲭⲏ ϣⲁ ϩⲣⲁⲓ ⲉⲡⲙⲟⲩ ⲁⲩⲙⲟⲟⲩⲧⲟⲩ ⲅⲁⲣ ⲛⲁϣ ⲛϩⲉ ⲉⲣⲉ ⲟⲩⲁ ⲛⲁϣϫⲟⲟⲥ 
ϫⲉ ⲛⲥⲉϣⲱⲡⲉ ⲁⲛ ⲛϭⲓ ⲛⲉⲡⲣⲟⲫⲏⲧⲏⲥ ϩⲙ ⲡⲙⲕⲁϩ ⲛϩⲏⲧ ⲉⲧϩⲓϫⲱⲟⲩ ⲉⲧⲃⲉ 
 
ⲛⲉⲧϣⲟⲟϭⲉ ⲏ ⲛⲉⲧϣⲱⲱϭⲉ ⲛⲟⲩⲟⲉⲓϣ ⲛⲓⲙ ϩⲙ ⲡⲓϣⲱⲛⲉ ⲉⲡⲉⲓⲇⲏ ⲥⲉⲣ ϣⲣⲡ 
ⲛⲁⲩ ⲛⲧⲟⲟⲩ ⲉⲛⲉⲧϣⲟⲟⲡ ⲙⲛ ⲛⲉⲧⲛⲁϣⲱⲡⲉ. ⲟⲩ ⲙⲟⲛⲟⲛ ϫⲉ ⲥⲉⲛⲁⲩ ⲙⲡⲟⲩⲉ 
ⲉⲛⲉⲧⲛⲁϣⲱⲡⲉ ⲛⲛⲣⲱⲙⲉ ϩⲓϫⲙ ⲡⲕⲁϩ ϩⲁ ⲑⲏ ⲙⲡⲁⲧⲟⲩϣⲱⲡⲉ ⲁⲗⲗⲁ ⲁⲩ
ϣⲣⲡ ⲛⲁⲩ ⲟⲛ ⲏ ⲉⲓⲙⲉ ⲉⲛⲉⲧⲛⲁϣⲱⲡⲉ ⲛⲛⲣⲉϥⲣ ⲛⲟⲃⲉ ϩⲙ ⲡⲉϩⲟⲟⲩ ⲛⲧⲟⲣⲅⲏ 
ⲙⲛ ⲛⲉⲧⲛⲁϣⲱⲡⲉ ⲟⲛ ⲛⲛⲇⲓⲕⲁⲓⲟⲥ ⲛⲑⲉ ⲉⲧⲉⲣⲉ ⲡⲉⲧϣⲁϫⲉ ⲛϩⲏⲧⲟⲩ ⲉⲧⲉ 
ⲡⲛⲟⲩⲧⲉ ⲡⲉ ϫⲱ ⲙⲙⲟⲥ ϫⲉ ⲛⲉⲧⲟ ⲛϩⲙϩⲁⲗ ⲛⲁⲓ ⲛⲁⲟⲩⲱⲙ ⲛ<pb xml:id="ⲣ︦ⲕ︦ⲏ︦"/>ⲛⲉⲧⲟ 
ⲛϩⲙϩⲁⲗ ⲛⲁⲓ ⲛⲁⲥⲱ ⲛⲉⲧⲟ ⲛϩⲙϩⲁⲗ ⲛⲁⲓ ⲛⲁⲉⲩⲫⲣⲁⲛⲉ ⲛⲉⲧⲟ ⲛϩⲙϩⲁⲗ 
ⲛⲁⲓ ⲛⲁⲧⲉⲗⲏⲗ ϩⲛ ⲟⲩⲟⲩⲛⲟϥ ⲛⲧⲱⲧⲛ ⲇⲉ ⲧⲉⲧⲛⲁϩⲕⲟ ⲛⲧⲱⲧⲛ ⲇⲉ ⲧⲉⲧⲛⲁⲉⲓⲃⲉ 
ⲛⲧⲱⲧⲛ ⲇⲉ ⲧⲉⲧⲛⲁϫⲓ ϣⲓⲡⲉ ⲛⲧⲱⲧⲛ ⲇⲉ ⲧⲉⲧⲛⲁϫⲓ ϣⲕⲁⲕ ⲉⲃⲟⲗ ⲉⲧⲃⲉ ⲡⲙⲕⲁϩ 
ⲙⲡⲉⲧⲛϩⲏⲧ ⲁⲩⲱ ⲧⲉⲧⲛⲁⲱϣ ⲉⲃⲟⲗ ⲉⲧⲃⲉ ⲡⲟⲩⲱϣ ⲙⲡⲉⲧⲛⲡ︦ⲛ︦ⲁ︦. ⲉϥϣⲁϫⲉ 
ⲉⲛⲓⲙ ϫⲉ ⲛⲧⲱⲧⲛ ⲛⲥⲁ ⲛⲉⲧⲛⲁⲙⲟⲩ ⲉⲩϣⲟⲟϭⲉ ϩⲣⲁⲓ ϩⲙ ⲡⲓϣⲱⲛⲉ ⲛⲗⲟⲓⲙⲟⲥ 
ⲉⲧⲙⲙⲁⲩ. ⲉⲧⲃⲉ ⲡⲓϣⲱⲛⲉ ϭⲉ ⲥⲛⲁⲩ ⲡⲁ ⲛⲕⲟⲗⲁⲥⲓⲥ ⲙⲛ ⲡⲁ ⲛⲉⲧⲥⲕⲣⲕⲱⲣ ⲧⲏ
ⲣⲟⲩ ϩⲙ ⲡϣⲱⲛⲉ ⲉⲧⲙⲙⲁⲩ ⲉⲑⲟⲟⲩ ⲉⲧⲉⲣⲉ ⲡϣⲱⲛⲉ ⲛⲛⲕⲟⲗⲁⲥⲓⲥ ⲏ ⲛⲁⲙⲛⲧⲉ 
 
ⲛⲁⲁⲙⲁϩⲧⲉ ⲉⲩⲟⲩⲟⲉⲓϣ ⲉϩⲣⲁⲓ ⲉϫⲛ ⲟⲩⲟⲛ ⲛⲓⲙ ⲉⲧⲛⲁⲙⲟⲩ ⲉⲩⲙⲏⲛ ⲉⲃⲟⲗ
ⲛϩⲏⲧϥ ⲏ ⲉϥⲙⲏⲛ ⲉⲃⲟⲗⲛϩⲏⲧⲟⲩ ⲛⲧⲁⲩϫⲟⲟⲥ ⲛϭⲓ ⲛⲉⲡⲣⲟⲫⲏⲧⲏⲥ ϩⲙ 
ⲡϣⲱⲛⲉ ⲙⲡⲉⲩⲙⲕⲁϩ <pb xml:id="ⲣ︦ⲕ︦ⲑ︦"/> ⲛϩⲏⲧ ϫⲉ ⲁ ⲡⲁϩⲏⲧ ⲟⲩⲱϣϥ ϩⲣⲁⲓ ⲛϩⲏⲧ 
ⲁⲩⲛⲟⲉⲓⲕ ⲛϭⲓ ⲛⲁⲕⲉⲉⲥ ⲧⲏⲣⲟⲩ ⲁⲓϣⲱⲡⲉ ⲛⲑⲉ ⲛⲟⲩⲣⲱⲙⲉ ⲉϥⲟⲩⲟϣϥ ⲁⲩⲱ 
ⲛⲑⲉ ⲛⲟⲩⲣⲱⲙⲉ ⲉϥⲧⲁϩⲉ ϩⲛ ⲟⲩⲏⲣⲡ ⲙⲡⲉⲙⲧⲟ ⲉⲃⲟⲗ ⲙⲡϫⲟⲉⲓⲥ ⲁⲩⲱ 
ⲙⲡⲉⲙⲧⲟ ⲉⲃⲟⲗ ⲛⲧⲙⲛⲧⲛⲟϭ ⲙⲡⲥⲁ ⲙⲡⲉϥⲉⲟⲟⲩ ϫⲉ ⲁ ⲡⲕⲁϩ ⲙⲟⲩϩ ⲙⲙⲛⲧ
ⲛⲟⲉⲓⲕ ⲁϥⲣ ϩⲏⲃⲉ ⲛϭⲓ ⲡⲕⲁϩ ⲙⲡⲉⲙⲧⲟ ⲉⲃⲟⲗ ⲛⲛⲁⲓ. ⲛⲑⲉ ⲟⲛ ⲉⲧϥϫⲱ ⲙⲙⲟⲥ 
ϫⲉ ⲁⲓⲥⲣⲟⲙⲣⲉⲙ ⲉϫⲙ ⲡⲟⲩⲱϣϥ ⲛⲧϣⲉⲉⲣⲉ ⲙⲡⲁⲗⲁⲟⲥ ϩⲛ ⲟⲩϩⲃⲁ ⲁⲩ
ϭⲙϭⲟⲙ ⲉϫⲱⲓ ⲛϭⲓ ϩⲉⲛ ⲛⲁⲁⲕⲉ ⲛⲑⲉ ⲛⲧⲉⲧⲛⲁⲙⲓⲥⲉ ⲉⲓⲧⲉ ⲟⲛ ϫⲉ ϩⲏⲧ ϩⲏⲧ 
ϯ ⲧⲕⲁⲥ ⲉⲣⲟⲓ. ⲟⲩⲙⲟⲛⲟⲛ ϫⲉ ⲛⲉⲡⲣⲟⲫⲏⲧⲏⲥ ⲁⲩⲱ ⲛⲇⲓⲕⲁⲓⲟⲥ ⲧⲏⲣⲟⲩ ϣⲱⲛⲉ 
ϩⲙ ⲡⲙⲕⲁϩ ⲛϩⲏⲧ ϩⲓ ⲗⲩⲡⲏ ϩⲓ ⲛⲟϭⲛⲉϭ ⲏ ϫⲉ ⲥⲉϩⲛ ⲟⲩϣⲱⲛⲉ ⲛⲙⲕⲁϩ 
ⲛϩⲏⲧ ⲉⲧⲃⲉ ⲛⲉⲧϣⲱⲛⲉ ϩⲙ ⲡϣⲱⲛⲉ ⲧⲏⲣϥ ⲛⲧⲁⲛⲟⲙⲓⲁ ⲁⲗⲗⲁ ⲡⲥⲱⲧⲏⲣ ⲟⲛ 
ⲡϫⲟⲉⲓⲥ ⲙⲡⲧⲏⲣϥ ϩⲙ ⲡⲧⲣⲉϥⲣ ⲣⲱⲙⲉ <pb xml:id="ⲣ︦ⲗ︦"/> ⲉⲧⲃⲉ ⲡⲟⲩϫⲁⲓ ⲛⲛⲣⲱⲙⲉ 
ⲛⲧⲁϥϣⲱⲛⲉ ⲛⲧⲟϥ ⲟⲛ ⲕⲁⲧⲁ ⲑⲉ ⲛⲧⲁ ⲛⲇⲓⲕⲁⲓⲟⲥ ⲧⲏⲣⲟⲩ ϣⲱⲛⲉ ϩⲛ ⲟⲩⲙⲕⲁϩ 
 
ⲛϩⲏⲧ ⲉⲧⲃⲉ ⲛⲉⲛⲛⲟⲃⲉ ϩⲓⲧⲙ ⲡϣⲱⲛⲉ ⲉⲛⲧⲁⲡⲉⲓ ⲉϩⲣⲁⲓ ⲉⲣⲟϥ ⲧⲏⲣⲛ ⲁⲗⲗⲁ 
ⲛⲉⲛϣⲱⲛⲉ ⲧⲏⲣⲟⲩ ⲏ ⲛⲉⲛⲡⲉⲑⲟⲟⲩ ⲉⲛⲧⲁⲩⲉⲓ ⲉϩⲣⲁⲓ ⲉϫⲱⲛ ⲛⲧⲁϥⲥⲟⲕⲟⲩ 
ⲉϫⲱϥ ⲙⲙⲓⲛ ⲙⲙⲟϥ ⲛⲑⲉ ⲉⲧⲉⲣⲉ ⲧⲉⲅⲣⲁⲫⲏ ⲣ ⲙⲛⲧⲣⲉ ϫⲉ ⲛⲧⲟϥ ⲡⲉ ⲛⲧⲁϥϥⲓ 
ϩⲁ ⲛⲉⲛⲛⲟⲃⲉ ⲙⲛ ⲛⲉⲛⲗⲟϫⲗⲉϫ ⲧⲏⲣⲟⲩ ϫⲉⲕⲁⲥ ⲛⲉⲧⲛⲁⲣ ⲣⲙϩⲉ ⲉⲃⲟⲗϩⲙ 
ⲡϣⲱⲛⲉ ⲛⲁⲛⲟⲙⲓⲁ ⲛⲓⲙ ⲛⲧⲉⲧⲙ ⲡⲛⲟⲃⲉ ⲣ ϫⲟⲉⲓⲥ ⲉⲣⲟⲟⲩ ϫⲓⲛ ⲡⲓⲛⲁⲩ ⲁⲩⲱ 
ⲛⲉⲧⲉ ⲙⲡⲟⲩⲣ ⲣⲙϩⲉ ⲉⲃⲟⲗϩⲙ ⲡϣⲱⲛⲉ ⲙⲡⲛⲟⲃⲉ ⲉϥⲛⲁⲕⲧⲟ ⲛⲛⲉⲩⲛⲟⲃⲉ ⲛⲧⲁϥ
ⲥⲟⲕⲟⲩ ⲉϫⲱϥ ⲏ ⲛⲧⲁϥϥⲓ ϩⲁⲣⲟⲟⲩ ⲉϩⲣⲁⲓ ⲉϫⲱⲟⲩ ⲛⲕⲉⲥⲟⲡ ϫⲉ ⲙⲡⲟⲩⲣ 
ⲡⲙⲉⲉⲩⲉ ⲛⲑⲉ ⲛⲧⲁⲩⲕⲱ ⲛⲟⲩⲕⲗⲟⲙ ⲛϣⲟⲛⲧⲉ ⲉϫⲛ ⲧⲉϥⲁⲡⲉ ⲟⲩⲇⲉ ⲙⲡⲟⲩⲣ 
ⲡⲙⲉⲉⲩⲉ ϫⲉ ⲁ ⲛⲉⲡⲣⲟⲫⲏⲧⲏⲥ <pb xml:id="ⲣ︦ⲗ︦ⲁ︦"/> ⲁⲩⲱ ⲛⲁⲡⲟⲥⲧⲟⲗⲟⲥ ⲙⲛ ⲛⲇⲓⲕⲁⲓⲟⲥ 
ⲧⲏⲣⲟⲩ ϫⲓ ⲛϩⲉⲛ ⲛⲟϭⲛⲉϭ ⲏ ⲁⲩⲉⲓ ⲉϩⲣⲁⲓ ⲉϩⲉⲛ ⲛⲟϭⲛⲉϭ ⲉⲧⲃⲉ ⲛⲉⲛⲛⲟⲃⲉ. 
ⲉϣϫⲉ ⲡⲉⲧⲟⲩⲱϣ ⲉⲧⲟⲩϫⲉ ϩⲉⲛ ⲣⲱⲙⲉ ⲉⲃⲟⲗϩⲛ ⲟⲩⲑⲗⲓⲯⲓⲥ ⲉⲛⲁϣⲱⲥ ⲁⲩⲱ 
ⲉⲛⲁϩⲙⲟⲩ ⲉⲡⲉⲙⲕⲁϩ ⲛϩⲏⲧ ⲉⲧⲟϣ ⲛⲥⲉϩⲟⲡⲟⲩ ϩⲱⲱϥ ⲉⲣⲟϥ ⲛϭⲓ ⲛⲉⲧⲙⲙⲁⲩ 
ϩⲛ ⲧⲉϥⲑⲗⲓⲯⲓⲥ ⲙⲛ ⲡⲉϥⲙⲕⲁϩ ⲛϩⲏⲧ ⲛⲧⲟⲟⲩ ⲉⲧⲥⲟⲟⲩⲛ ⲥⲉⲣⲱϣⲉ. ⲱ ⲛⲧⲟⲕ 
ⲙⲁⲩⲁⲁⲕ ⲡⲛⲟⲩⲧⲉ ⲉⲧⲉ ϩⲉⲛ ⲙⲉ ⲁⲩⲱ ϩⲉⲛ ϩⲁⲡ ⲙⲙⲉ ⲛⲉ ⲛⲉϥϩⲃⲏⲩⲉ 
 
ⲧⲏⲣⲟⲩ ⲡⲉⲧⲥⲟⲟⲩⲛ ⲉⲧⲁⲛⲁⲅⲕⲏ ⲙⲡⲓϣⲱⲛⲉ ⲉⲛⲧⲁϥⲣ ⲡⲓⲣⲁⲥⲙⲟⲥ ⲉⲧⲁⲙⲛⲧⲉ
ⲃⲓⲏⲛ ⲁⲓⲉⲓⲙⲉ ⲅⲁⲣ ⲛⲁⲛⲟⲃⲉ ϩⲓⲧⲛ ⲧⲉⲕⲥⲃⲱ ⲏ ϩⲙ ⲡⲧⲣⲉⲕϯ ⲥⲃⲱ ⲛⲁⲓ ⲡⲁϩⲏⲧ 
ⲙⲛ ϩⲏⲧ ⲙⲉϩ ⲛⲕⲱϩⲧ ⲏ ⲁⲩⲙⲟⲩϩ ⲛⲕⲱϩⲧ ϩⲓⲧⲛ ⲑⲙⲙⲉ ⲉⲧϯ ⲉϩⲟⲩⲛ ⲉⲣⲟⲟⲩ 
ⲉⲃⲟⲗϩⲓⲧⲙ ⲡⲉϩⲙⲟⲙ ⲙⲡⲓϣⲱⲛⲉ ⲉⲧⲙⲙⲁⲩ ⲉⲑⲟⲟⲩ ⲉⲧϫⲉⲣⲟ ϩⲙ ⲡⲁⲥⲡⲓⲣ 
ⲥⲛⲁⲩ ⲡⲁⲓ <pb xml:id="ⲣ︦ⲗ︦ⲃ︦"/> ⲙⲛ ⲡⲁⲓ ⲙⲛ ⲧⲁⲕⲉϫⲓⲥⲉ ⲁⲩⲱ ⲟⲛ ⲛⲁⲟⲩⲉⲣⲏⲧⲉ. ⲉⲧⲃⲉ ⲡⲁⲓ 
ⲙⲛ ϣϭⲟⲙ ⲙⲙⲟⲓ ⲉⲧⲣⲁϭⲱ ⲙⲡⲓϫⲉ ⲡⲓⲕⲉϣⲁϫⲉ ⲛⲥⲓϣⲉ ⲏ ⲙⲡⲁⲣⲁ ⲡϣⲓ ⲉⲧⲉ 
ⲡⲁⲓ ⲡⲉ ϫⲉ ⲟⲩ ⲙⲟⲛⲟⲛ ϫⲉ ⲉⲓⲛⲁⲣ ⲡⲓⲡⲁⲥⲭⲁ ⲛⲙⲙⲏⲧⲛ ⲏ ϩⲁϩⲧⲏⲧⲛ ⲛⲑⲉ 
ⲛⲟⲩϣⲙⲙⲟ ⲁⲗⲗⲁ ⲉⲓⲛⲁⲣ ⲛⲕⲉϩⲟⲟⲩ ⲧⲏⲣⲟⲩ ⲙⲡⲁⲱⲛϩ ⲉⲓϥⲓ ⲙⲡⲣⲟⲟⲩϣ 
ⲙⲡⲁⲱⲛϩ ⲛⲑⲉ ⲛⲟⲩϣⲙⲙⲟ ⲕⲁⲧⲁ ⲡⲉⲛⲧⲁⲓⲟⲩⲱ ⲉⲓϫⲱ ⲙⲙⲟϥ ϩⲛ ϩⲉⲛ 
ⲕⲉⲉⲡⲓⲥⲧⲟⲗⲏ ⲉⲩⲥⲏϩ ⲛⲏⲧⲛ ⲧⲏⲣⲟⲩ ⲉⲧⲃⲉ ⲛⲉⲧⲉⲓⲣⲉ ⲏ ⲛⲉⲛⲧⲁⲩⲉⲓⲣⲉ ⲟⲛ ⲧⲉⲛⲟⲩ 
ⲛⲛⲓϩⲃⲏⲩⲉ ⲛⲗⲟⲓⲙⲟⲥ ⲁⲩⲱ ⲛⲃⲟⲧⲉ ϩⲣⲁⲓ ⲛϩⲏⲧⲛ ⲉⲓⲧⲉ ϩⲟⲟⲩⲧ ⲉⲓⲧⲉ ⲥϩⲓⲙⲉ 
ⲁⲩⲱ ⲉⲧⲃⲉ ⲧⲏⲩⲧⲛ ⲛⲧⲱⲧⲛ ⲁⲛ ⲛⲉⲥⲛⲏⲩ ⲉⲧⲟⲩⲁⲁⲃ ϩⲣⲁⲓ ⲛϩⲏⲧⲛ ⲉⲓⲧⲉ ϩⲟⲟⲩⲧ 
ⲉⲓⲧⲉ ⲥϩⲓⲙⲉ ⲉⲓⲧⲉ ⲛⲟϭ ⲉⲓⲧⲉ ⲕⲟⲩⲓ. ⲛⲑⲉ ⲅⲁⲣ ⲉⲧⲉ ⲟⲩϩⲁⲡ ⲡⲉ ⲙⲛ ⲟⲩⲥⲛⲟϥ 
ⲙⲛ ⲛⲕⲉⲙⲛⲧϩⲏⲕⲉ ⲛϩⲟⲩⲟ ⲉϩⲣⲁⲓ ⲉϫⲙ ⲡⲉⲧϣⲁϫⲉ ⲛⲙⲙⲏⲧⲛ ⲉϥϣⲁⲛⲁⲁϥ 
ⲛϣⲙⲙⲟ ⲉⲣⲱⲧⲛ ⲛⲧⲱⲧⲛ
</meta>
